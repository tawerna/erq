---

categories:
- Krzaki
date: "2013-09-23T08:23:28Z"


draft: false
tags: []
title: Bez sensu

---
<p>Zawsze się zastanawiałem jakby to było gdyby stolicą Polski był Kazimierz Dolny a prezydentem Kazimierz Górny. Życie by było prostsze a człowiek miałby mniej do zapamiętania. Kazimierz Dolny w przeciwieństwie do Kazimierza Górnego jest bardzo ładny i można tam pojechać z rodziną.<br />
Ogólnie byłoby bardziej dobrze. Kręcilibyśmy tam seriale, które co roku zgarniałyby Emmę za Emmą. A jakby nam nie dali to zrobilibyśmy swoje nagrody: Emilie. Nagody przyznawano by za najlepszy serial nakręcony w Kazimierzu Dolnym, dlatego ksiądz Mateusz nic by nie dostał. Chyba, że Artur Żmijewski za najbardziej czarny charakter.<br />
Przedstawicieli handlowych w Kazimierzu byłoby mniej: powiedziałoby się im, że lessowe wąwozy to teren rozrodczy jadowitych węży i by się bali przyjeżdżać. W ten sposób łatwiej można odróżnić sensownego biznesmena od domokrążcy. Wszyscy dyplomaci i politycy musieliby rezerwować kwatery prywatne napędzając w ten sposób agroturystykę. A i zwykły człowiek mógłby do takiego posła dotrzeć łatwiej i zobaczyć co je.<br />
Stolicą mody natomiast oraz dobrego smaku (jak słusznie założył mój znakomity kolega) byłby Licheń. Mediolan już od dawna jest zdegenerowany i tylko ktoś kto od dziecka mieszkał w lesie może być tam pod wrażeniem. Lepiej w lesie niż w Motyczu, powie ktoś. To prawda. Koszalin o status lasu ubiega się od lat - również prawda. Tylko, że każdy kraj posiada miejscowości, o których nie wspomina na powiatowych mapach.<br />
Licheń jest jednym z najodważniejszych urbanistycznie terenów. Jego mieszkańcy wiedzą czy jeszcze są w mieście czy już poza. Nie to co w Warszawie. Poza tym można by było zorganizować tam festiwal, przy którym Roskilde i Open'er wydawałyby się obozami harcerskimi. Licheński festiwal przyciągnąłby gwiazdy, o których już nie pamiętamy: Stevie Wonder, Vanilla Ice, Michał Wiśniewski czy nieżyjącą już Whitney Houston.<br />
Powinniśmy także zdecydowanie odrzucić zwierzchność Watykanu, który nie ma już moralnego prawa do sprawowania jakiejkolwiek władzy kościelnej. To co wyrabia nowy papież nie mieści się w głowach polskiego kleru, stąd czas na krok, za którym pójdzie cała Europa. Wybierzemy własnego papieża z siedzibą w Janowcu nad Wisłą. Wpływy do kasy będzie czerpał z pola golfowego, na którym polscy aktorzy z telewizyjnych seriali będą mogli toczyć nieustające dyskusje o tym co to właściwie znaczy talent.<br />
W ten sprytny sposób władza świecka i kościelna będą rozdzielone Wisłą.<br />
Mało tego posłowie będą obradowali na łonie przyrody podczas długich spacerów. Dzięki temu nadmiar energii zostanie sensownie spożytkowany. Wzorem starożytnych filozofów każdy będzie mógł się przyłączyć do rozważań.<br />
Także na Wiśle zostanie wytyczona granica Unii Europejskiej, która swoim zasięgiem obejmować będzie tylko zachodnią Polskę i Zakłady Azotowe w Puławach. Będzie to jedyna granica trójwymiarowa, bo kiedy poziom wody opadnie to w płytszych miejscach będzie można bezpiecznie przechodzić. Chodzi o to by na wschodzie utrzymywać swobodny przepływ towarów. Z tego też względu na tych terenach za udział w zorganizowanej grupie przestępczej, w pierwszej kolejności będzie groziło upomnienie. Za to zaostrzone zostaną kary dla pijanych rowerzystów i za jogging w miejscach kultu: od grzywny do użycia broni palnej w przypadku odmowy zatrzymania się.<br />
Wymagana będzie reforma całego systemu penitencjarnego. Osadzeni zostaną zmuszeni do zamieszkania w Bytomiu a zwolnione w ten sposób więzienia posłużą jako hotele (zgodnie z polskimi normami hotelarstwa: trzygwiazdkowe).<br />
Wracając do Kazimierza, którego dostęp do morza można określić jako pośredni, zostanie miastem portowym w miejsce Gdyni. Wszystkie transporty morskie, które ugrzęzną na Wiśle staną się zgodnie z prawem morskim własnością kraju, w kórym utknęły. A Gdynia, bo liczba uzdrowisk musi się zgadzać, zostanie sanatorium dla osób niewidomych. Gdzie prawdopodobnie stracą też węch.</p>

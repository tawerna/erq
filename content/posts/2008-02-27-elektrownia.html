---

categories:
- Ogólne
date: "2008-02-27T02:45:32Z"


draft: false
tags: []
title: Elektrownia

---
<p>Emocje... Pamiętam.</p>
<p>Własne, prywatne żywioły. Siły, moce sprawcze, których nie sposób skatalogować, nazwać i zmierzyć. Oczywiście pierwszym krokiem dla tych, którzy będą chcieli posiąść, będzie nazwanie. Nazwę nadadzą, ale z precyzyjnym nazwaniem momentu, gdy emocje przekształcają się, słabną lub rosną w siłę, może być już problem. Następny, możliwe, że poważniejszy problem, pojawia się w chwili gdy będą chcieli określić moment, w którym emocje są wskazówką. W którym prowadzą, a nasza własna samokontrola, rozsądek bazujący na doświadczeniu i pamięci o błędach - nie funkcjonuje z<br />
krystaliczną dokładnością.<br />
Natomiast wyłowienie momentu, w którym krystaliczność dokładnie i z rozmysłem zbudowanego rozsądku, przechodzi płynnie w geodezyjną precyzję drogowskazu emocji, jest już prawdziwym wyzwaniem.</p>
<p>Z własnej pozycji wydają się możliwe do spętania, ułożenia i poznania. Niekoniecznie w takiej kolejności. Z drugiej strony wydają się dobrym materiałem poznawczym właśnie wtedy gdy cichną. Gdy pod ręką i w pobliżu nie ma bodźców, na które mogłyby zareagować.<br />
Czyli poddają się wyciszaniu i wygładzaniu powierzchni, jeśli w naszym wnętrzu, czyli ich terytorium, nie dzieje się nic co zwróciłoby ich uwagę.<br />
Śpią.<br />
Natomiast, co ciekawe, nie ma znaczenia jak się zachowują, na co reagują, czy funkcjonują swobodnie i rozprzestrzeniają się bez przeszkód, czy może sa obszary w których nie czuja sie wygodnie, wycofują się, są zduszone i wydostają się jedynie cienkimi szczelinami - określają.</p>
<p>Określają, pozwalają innym nazywać ich właściciela. Dzięki nim, ów właściciel postrzegany jest w odpowiedni sposób, a komunikaty, które wysyłają jego żywioły, odbierane są przez żywioły innych. Wzajemne oddziaływanie żywiołów, można by rzec. Na tyle wzajemne i powiązane, że wymieniają się stanami bez dokładnego informowania właścicieli.<br />
Właścicieli? Czy ja używam odpowiedniego słowa? Kto tu jest własnością kogo? Własność też nie jest adekwatna. Zgodzę się na przejściowe wymienne stany wzajemnego posiadania.<br />
Wracając do określania - określają stan w taki sposób, że schowane głęboko pod powierzchnią wyślą sygnał: nie ma mnie tu. Schowane i spętane, wyślą: nikogo tu nie ma, was też.<br />
Uważny obserwator nie tylko odbieranych ale i wysyłanych sygnałów, będzie w stanie dowiedzieć się kilku istotnych spraw, o których nie do końca może zdawać sobie sprawę ich nadawca.</p>
<p>Nigdy nie byłem w elektrowni atomowej, ani jej nie widziałem pośrednio, ale kojarzę jedną salę z dwoma podstarzałymi pracownikami w białych kitlach, krzątającymi się pomiędzy ogromnymi tablicami z rzędami przycisków i skal na półokrągłych ścianach. A skoro tam nie byłem to pewnie jeden z tych obrazów, które pokazane raz jako przykład, zapadają w pamięć jako wzór.<br />
Tak sobie wyobrażałem uczucia, emocje, stany lęku i zdenerwowania. Jako wieczne natężenia rzędów małych wskazówek na skalach, przy akompaniamencie przeróżnie migających światełek i kilku tych bardziej ważnych żarówek, w tym jednej pomarańczowej. Dla dopełnienia obrazu, z dziur w ścianach powinny wydobywać się hektolitry papieru zadrukowanego automatycznymi mazajami niczym w sejsmografie albo ustawionym w muzeum higrometrze.<br />
W każdym razie fascynowało mnie wyłączenie tego wszystkiego w cholerę. Ale nie, nie atakiem terrorystycznym czy jednym przyciskiem z napisem 'OFF', koniecznie umieszczonym pod przykrywką z czerwonego plastiku, tak jakby ten plastik był najważniejszą osłoną i ostateczną obroną przed wygaszeniem reaktora. Fantastyczne i niezawodne zabezpieczenie. Ale nie, nie w ten sposób. Chodzi o sumienne, spokojne i systematyczne wyłączanie jednego przycisku po drugim. Jednego prztyczka, drugiego, trzeciego... A cieniutkie jak włos wskazówki wędrują do środka skal. Nie do lewej, bo po lewej są wartości ujemne.<br />
Da się to zrobić. Jest to możliwe.<br />
Da sie po kolei wyłączać drobne emocje, z dnia na dzień stając sie bardziej stonowanym, opanowanym. Nabierając dystansu, spokoju, chłodnej oceny. Fascynująca i może tragizabawna rozmowa gdy z jednej strony mamy szalonego nadawcę prostych emocjonalnych sygnałów, a z drugiej wygasający,schłodzony reaktor, który uparcie odpowiada dosłownie na zadane byle jak codzienne pytania. Ale nie o zabawę tu chodzi. O co może chodzić? Na pomoc przybiegną ci, którzy analizują po łebkach i mają skłonności do myślenia szablonami. Im odpowiadamy: tak! chodzi o wycofanie się! O zbudowanie muru dookoła siebie! O ucieczkę!<br />
I tu też im podziękujemy, bo jak dla takich umysłów, to i tak poświęciliśmy im za dużo miejsca. Spójrzmy nieco poważniej.<br />
Przycisk za przyciskiem, dźwignia za dźwignią wgłąb siebie, sprawiają, że osąd staje sie bardziej precyzyjny, ale to truizm: romantyczna dusza przeciw mędrca szkiełku i oku. Chodzi o przewagę i o napęd. Statek podczas sztormu na pewno nabrałby prędkości i wydatnie skróciłby się jego czas podróży, gdyby tylko podążał w konkretnym kierunku. Sztorm jest chaosem. Przewagę ma ten, który płynie w dobrym wietrze - ma czas na przewidywanie, obliczenia oraz plany B, C i D.<br />
Wracając do rdzenia, już zimnego, łatwiej i zabawniej posłużyć się szablonem, a prawidlowo dopasowany szablon pozwala przeskakiwać w rozmowie planszę o kilka pól do przodu, wracać i skakać na boki, dezorientując nadawcę sygnałów, który koniec końców zapętli się. Choć i w sztormie dobry kapitan z niezłą łajbą znajdzie drogę wyprowadzając łódź na dobre tory. Ale dogonić już nie da rady. Szczególnie po niezbadanych morzach.</p>
<p>Wadą wygaszania wszelkich elektrowni, jest sam fakt ich wygaszania. Kiedyś zajdzie potrzeba ponownego uruchomienia, choćby w małej części, choćby w kilku aspektach. Ale kto, do cholery, pamięta rozkład tych pieprzonych przycisków i kolejność ich wciśnięcia. A nawet jeśli... to uruchomione ponownie emocje będą wtórne, będą upośledzone zupełnie jak dziecko wyjęte na 3 lata z edukacji i normalnego rozwoju.<br />
A jeśli był przycisk: 'OFF' i zaszła konieczność jego użycia - kiedyś wróci pod postacią 'On' i posadzka elektrowni popęka.</p>
<p>Siedząc kolejny rok pod konsolami, schowany i skulony, przecinam nożycami kable od różnych, losowo wybranych przycisków i dźwigni, tak, żeby w razie potrzeby użycia 'ON' nie mieć już żadnego wyboru, czekam na geniusza, który oznajmi z politowaniem, że całe moje pomieszczenie kontrolne nie było połączone z resztą budynku.<br />
To jeszcze sobie poczekam.</p>

---
categories:
- Film
date: "2008-07-07T18:12:30Z"
draft: false
tags: []
title: Die Hard 4.0
---
<p>W dniu wczorajszym miałem niewątpliwą przyjemność przystąpić do seansu Szklanej Pułapki 4 w Cinema City mieszczącym się w lubelskiej Plazie. Chciałbym podzielić się swoimi świeżymi doświadczeniami, ponieważ seans nie pozostał mi obojętny.<br />
Sama Plaza jest ciekawa, lubię takie miejsca, sam nie wiem za co, ale lubię. Co prawda zgubiłem się tam trzy razy z czego raz na klaustrofobicznym dwupoziomowym podziemnym parkingu, gdzie ruchome schody przeczą swojej nazwie. Tych, którzy nie lubią dreszczyku emocji zapewne zrazi do Plazy komunikat z radiowęzła: „Stężenie spalin przekracza dopuszczalny poziom. Proszę rozpocząć ewakuację.". Ale ja akurat lubię klimat Half - Life 2, więc wszystko było na miejscu. Co prawda wbiegająca co rusz drużyna strażacka z miernikami poziomu gazu może nieco stresować ale jeśli ktoś naprawdę chce coś kupić czy skończyć jeść - musi być twardy, a przyzwyczajenia z poprzedniej epoki nauczyły niektórych, że póki towar jest - sklepu się nie opuszcza ( i mam tu na myśli klientów, a nie pracowników).<br />
Poważnie zastanawiałem się nad zabraniem do kina kapoka, kasku i ewentualnie turystycznego wiosła lub saperki, jednakże ochroniarz zapewne pozbawiłby mnie sprzętu (pewnie ze względu na wyrównanie szans wśród ewentualnych ewakuowanych).<br />
W kinie samym (tzw właściwym) mieści się szeroka niczym bufet u nas w biurze, instytucja sprzedająca popcorn. Zwykle do popcornu wystarczający jest niewielki wózek, ale to jest Plaza, więc do popcornu musi być cały bar ze stolikami. O ile jeszcze jestem w stanie przeżyć w kinie kogoś, kto obok mnie obydwiema garściami przyjmuje doustnie prażoną kukurydzę z pudła takiej wielkości, że mógłbym tam spokojnie wejść, rozsiąść się i zaprosić Grzesia Jędrusiaka na partię pokera - to sprzedawane w tymże popcorn-barze nachos w misce i do tego drugą miską z sosem w zestawie z litrową colą z lodem, poważnie uruchomiły mój układ nerwowy.<br />
Sala kinowa jest nieduża, co ma jedną zaletę i same wady. Sala właściwie jest szerokości ekranu, co osoby z naleciałościami klaustrofobicznymi wprawiłoby w ciekawy nastrój. Taki projekt sali nie pozwala dźwiękowi w ogóle się rozejść, tak by był odbierany właściwie. Stąd nie ważne jak dobry jest system nagłośnienia - dźwięk nie będzie miał odpowiedniej głębi i nie ma na to żadnych szans. Skoro nie będzie miał głębi to będzie płytki i dokładnie takie miałem wrażenie podczas seansu. Co do obrazu (a był to pokaz przedpremierowy) miałem wrażenie, że film pochodzi ze strony „torrentz.com", a napisy trudno-powiedzieć-skąd. Obraz generalnie był ziarnisty i niebieskawy a napisy często miały tendencje do różowienia. Możliwe, że to kwestia projektora. Co do projektora jeszcze jedna uwaga. Ekran, zapewne bardzo drogi, nie jest płaski jak w innych kinach, ale półokrągły, jakby wycięty z walca. Miałoby to niesamowity efekt gdyby nie ów projektor, którego producent nie słyszał o wklęsłych ekranach. W rezultacie czego obraz (!) obejmował tylko część ekranu i sprawiał wrażenie niedopasowanego, co powodowało jego załamania na krańcach ekranu. O litości. Co do tej zalety: małą salę łatwo wywietrzyć, a klimatyzacja spisuje się na medal. Gdyby nie to, zapewne gołymi rękami zatłukłbym dwóch młodzieńców siedzących obok mnie, którzy o dezodorancie myślą w postaci mitu i bujdy. I wygodne fotele, dzięki którym nie trzeba przyjmować pozycji kwiatu lotosu żeby nogi nie zdrętwiały. Dodatkowo są ułożone w ten sposób, że nawet dwumetrowy egzemplarz homo sapiens nie ma prawa nikomu niczego zasłonić.<br />
O samym filmie</p>
<p>Dawno temu jakiś samozwańczy poeta-tłumacz-awangardzista przetłumaczył tytuł Die Hard jako Szklana Pułapka (akcja filmu miała miejsce w oszklonym biurowcu). Później mieliśmy przyjemność oglądać Die Hard 2, Die Hard 3 i wreszcie Live Free or Die Hard, który to tytuł zgodnie ze wskazówkami poety musielibyśmy przetłumaczyć jako Żyj wolny lub szklana pułapka.<br />
Z Bruce'm jest jak z Januszem Gajosem, jego się po prostu ogląda. I chociaż przeciwny jestem wykręcaniu kota (dowcip z bacą: kot utopił się w wódce, a baca go wykręcał i powtarzał: no, jeszcze choć kropelkę) jak to ma miejsce właśnie w tym przypadku (za kota robi detektyw John McClane), to na filmie bawiłem się dobrze. O ile część trzecia obfitowała w przeróżne eksplozje i scenarzysta wyprowadził Johna z budynku i lotniska na całe miasto, o tyle w części czwartej cały kraj trzęsie się pod atakami terrorysty. Mnogość przeróżnych eksplozji, pościgów i wykorzystywania sprzętu przeróżnego przywodzi na myśl Prawdziwe Kłamstwa (True Lies) z Arnoldem Niezniszczalnym w roli głównej - w obydwu filmach sprzęt jeżdzący, pływający i latający wykorzystywany jest do przesady.</p>
<p>I właśnie ta przesada jest jedną z "przeszkadzajek", które nie pozwalają potraktować tego filmu choć odrobinę poważnie.</p>
<p>Pilot myśliwca F-35 wlatuje między pasy a później przęsła wiaduktu goniąc za ciężarówką, przechodzi w tryb pionowego lądowania aby zatrzymać się przed ściganym obiektem i z odległości kilku metrów otwiera ogień. Zgadzam się, że scena zmusza widza do ściskania poręczy fotela i wywalenia języka na brodę, ale gdybym był przełożonym owego pilota, wyciągnąłbym go z kabiny i zlał pasem pokazując w międzyczasie fakturę, jaką rząd stanów zjednoczonych zapłacił za ten samolot, a która przekracza budżet roczny jaki rada miasta ustaliła dla Poznania.</p>
<p>Poza przeszkadzajkami są jeszcze niedorzeczności, których było tu zaskakująco sporo. Przykładem jest postępowanie jednego z terrorystów (a są oni przedstawiani jako najlepsi, których można dostać za pieniądze i pochodzą z różnych części świata), który to zajmując się najważniejszą czynnością w całej fabule, słysząc hałasy zostawia wszystko w cholerę i wychodzi szukać intruza. Genialne. Poza tym już cała ta banda czarnych charakterów, których poznajemy jako niezwykle przebiegłych i zorganizowanych na początku filmu, ludzi, którzy trzęsą całymi Stanami Zjednoczonymi - pod koniec dają się podejść jak, nie przymierzając, zniechęcony życiem stróż złomowiska. Dodatkowo znika cała ich organizacja, dopięty na ostatni guzik plan i cała infrastruktura. Magia. Najgroźniejszy terrorysta świata współczesnego okazuje się niezdolnym do podjęcia decyzji, wahającym się zastraszonym chłopakiem. Już pominę drobnostki jak udawanie wieży kontrolnej USAF zorganizowanie w ciągu minuty w jadącym samochodzie czy czterocyfrowy kod dostępu do tajnego serwera biura bezpieczeństwa narodowego.</p>
<p>Za to bardzo realistycznie został przedstawiony (zboczenie zawodowe - leczę się ale nieskutecznie) główny telefon dwójki bohaterów - Nokia 9300, realistycznie, bo działała łącznie cztery minuty po czym się rozładowała.<br />
Podsumowując: film polecam, nie gorąco ale ciepło i tylko tym, którzy z przymrużonym okiem są w stanie emocjonować się wartką akcją i okrutnie poturbowanym Bruce'm. Generalnie trzeba mieć świadomość na jaki film człowiek się wybiera i wtedy można się dobrze bawić. Zbyt wygórowane oczekiwania wszystko są w stanie zepsuć.</p>

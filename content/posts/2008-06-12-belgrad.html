---

categories:
- Nocne
date: "2008-06-12T23:03:17Z"


draft: false
tags: []
title: Belgrad

---
<p>Jest gorąco.</p>
<p>Jakie znaczenie mają pory roku, albo nazwy miesięcy, które do tej pory kojarzyły się z zimą lub latem, skoro co parę dni temperatura skacze do trzydziestu (chyba) stopni. Nie wiem do ilu, bo pancerz informuje tylko o tym czy jest powyżej normy, w normie, albo poniżej. Dla pancerza liczy się stan organizmu a nie liczby, on to rozumie po swojemu. Pewnie ma to jakiś sens, albo uzasadnienie. Nie wiem. Nieważne.<br />
Pot, kropla za kroplą, ściekał po wyżłobieniach napierśnika, kapał w zagłębienia, pęknięcia i bruzdy. Spływał zabierając ze sobą kurz albo zatrzymując się na większych, grubszych warstwach brudu. Tworzył, łączył plamy, rozmazywał już istniejące, stapiał się i zespalał z kawałkiem podziurawionej i powyginanej blachy utrzymującej przy życiu człowieka, który w nią obrósł. Blacha grzała się, pot ściekał.<br />
Siedzieliśmy za barykadami z jakiegoś szmelcu nazbieranego na ulicy przez któryś z kolejnych miejskich oddziałów. Z czasem, z następną grupą szybkiego reagowania, barykada została wzmocniona, uszczelniona i podparta następną dawką złomu. Rozbijały się o nią samochody, albo po prostu ktoś je pod nią zostawiał i już nie wracał. Prawie doszczętnie zeżarła je rdza albo były podpalane przed lub po przejściu przez to wszystko oddziału szabrowników. W każdym razie, teraz wyglądało to jak zwarty mur wysokości autobusu, wyraźnie dzielący ulicę na pół.<br />
Pieprzony pancerz wcale nie chłodził. Właśnie o to chodziło. On nie miał ułatwiać życia, albo przynosić ulgi. On miał za zadanie utrzymywać funkcje organizmu tak by zbyt prędko nie ustały. Nie ważne jak bardzo człowiek pragnął cholernej śmierci.</p>
<p>Środek dnia. Mniej więcej. Od dawna (jak dawna?) nie widziałem godziny. Żaden z nas nie widział.<br />
Oddychało się kurzem, pyłem, cokolwiek to było. Po prostu z asfaltu powoli, w górę unosiły się widoczne gołym okiem drobiny podobne do pyłu z ogniska albo większe, postrzępione płaty. Wciągało się je do nosa, do ust, do płuc, a potem wydychało. A w nocy, gdy robiło się zimno, cały ten pył odbywał mozolną drogę powrotną. Chyba, że padał deszcz - wtedy pyłowe błoto wpadało do oczu i ust. I już tam zostawało. Ale deszcz padał krótko. Zaczynał się nagle i lał strumieniami. Nie oczyszczał powietrza i nie schładzał. Dopóki pył nie wymieszał się z deszczem - nie śmierdział.<br />
Siedzieliśmy wpasowani w ten cholerny złom i beton jak jakieś pieprzone gargulce. W ciszy i w zupie z rzygowin własnych myśli. Może ktoś będzie próbował podejść do tej barykady, a może za moment odezwie się ten słodki, dziecięcy głos i będziemy musieli podejść w inne miejsce. Albo wycofać się tam gdzie byliśmy wczoraj. Chyba była zima, może listopad czy grudzień. Jakoś tak.</p>
<p>Jedyne co można było zdjąć i wyrzucić to hełm. Hełm pomagał celować, analizował cele i filtrował powietrze. Ale po tak długim czasie chciało się tego. Chciało się tego cholernego pyłu, od którego charczało się i kaszlało, ale przynajmniej były jakieś ludzkie odruchy, reakcje. Czuło się własny organizm. Nawet wtedy gdy zmuszał do zgięcia się wpół i wyrzygania pyłu i żółci, bo nic innego nie miał. Nie miał czym rzygać, więc stałem tak z rękoma opartymi o kolana i otwartymi ustami przynajmniej dwa - trzy razy dziennie czekając na puste torsje.<br />
Pancerz nie zna szczepionki na raka. Ale pokieruje jego rozwojem tak by opóźnić zgon.</p>
<p>Belgrad był nawet teraz pięknym i dumnym miastem.</p>

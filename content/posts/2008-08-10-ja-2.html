---

categories:
- Ludzie
- Nocne
date: "2008-08-10T02:01:50Z"


draft: false
tags: []
title: ja?

---
<p>Łatwiej będzie jeśli wyobrazisz sobie kogoś innego.<br />
Nie, nie bronię siebie, nie mam zamiaru. Choć prawo do nieco innego postrzegania wymaga i zasługuje na obronę, ja podejmę się wyjaśnienia.</p>
<p>Ty nieczuły, ślepy i obojętny na ciepło egocentryku. Ty stawiający siebie wiecznie wyżej, zamknięty i bezwzględny pyszałku. Mógłbyś, dla zasady chociażby, raz, od święta wyjść ze skorupy, rozejrzeć się, dostrzec ludzi wokół i docenić to, że są obok, że nie odeszli. Mógłbyś, gdybyś tylko chciał, wyciągnąć do nich dłoń, uśmiechnąć się i zauważyć, że próbują być dla ciebie kimś więcej, niż tylko przeszkodą na ulicy, zasłaniającą widok na nadjeżdżający autobus.<br />
Ale to przesada, przejaskrawienie, w dodatku nieudolne w sposób w jaki zmienia się rozdzielczość obrazka przez klikanie małej lupki z plusem.</p>
<p>Inaczej.<br />
Mógłbyś kogoś docenić. Po prostu. Podejść, zacząć rozmowę, zapytać o coś niekoniecznie istotnego, zatrzymać się przy kimś na chwilę. Pobyć. Okazać zainteresowanie, zaznaczyć, że czyjaś obecność jest dla Ciebie w drobny sposób istotna. To czasem naprawdę wystarczy. Wystarczy nie przechodzić swoim jestestwem jak tartaczne urządzenia odzierające korę z drzew, a usiąść i pozwolić komuś, komukolwiek wziąć ze sobą twojego czasu. To wymaga może skupienia i odsunięcia na moment mobiusowych plątanin myśli na rzecz czegoś trywialnego. Nieskomplikowanej zabawy w oczywizmy i truistości.</p>
<p>Mógłbym. I próbuję.<br />
Po omacku.</p>
<p>A jeśli...<br />
A jeśli nie widzę. Nic. Stoję w kompletnej ciemności i choćbym nie wiem jak szeroko otwierał oczy to, i tak nic nie zobaczę. Rozglądanie się, zatrzymywanie wzroku nie przynosi efektów. Nie robi różnicy.<br />
Dodajmy do tego wyłączony zmysł słuchu. Idealna cisza bez dźwięków. I zapachów.<br />
To mój świat. Umysł, stan.<br />
Zapytaj co u mnie, jak mi minął dzień. Zatroszcz się o to, czy czytałem ostatnio jakąś książkę, może widziałem dobry film. Zapytaj co tam w pracy. Może miałbym ochotę na kawę, albo, co ciekawsze, na herbatę.<br />
A ja, w swoim głuchym i ciemnym świecie będę tylko obracał powoli głową. Monotonnie. Nie wiem, czy będę z tych spokojnych ruchów, z wypatrywania, z nasłuchiwania zdawał sobie sprawę. Będę łowił. Zarzucał sieci z małych oczek zmysłów, sond, receptorów wysyłanych daleko w ciągłą ciemność i wracających bez wieści o jakimkolwiek punkcie zaczepienia.<br />
Poczułaś strach. Obawę.<br />
Zauważyłem jarzące się mdłym blaskiem linie. Zwróciłem się w ich stronę natychmiast, szybkim, skokowym ruchem. Zgasły. Jarzyły się coraz słabiej i zgasły. Ciemność. Cisza. Znów wypatruję zamkniętymi oczyma choćby zarysu.<br />
Spróbowałaś nazwać.<br />
Wychwyciłem spojrzenie, drobny, migoczący blask, daleko przede mną. Przeszedłem parę kroków. To był kierunek. Tak wygląda gdy odbierze się drogom światło.<br />
Zawahałaś się. Oczekujesz teraz, że ja nazwę siebie.<br />
Zgasły. Kierunek znów stał się abstrakcją niemającą choćby cienia korzeni.<br />
Powiedziałaś, że rozumiesz, a zaraz potem poczułaś, że rzeczywiście zaczynasz...<br />
Kształt. Widzę kształt dłoni. Jasny, obrysowany zewsząd balansującym światłem. Wyciągnąłem swoją dłoń. Linie przeplatały się, łączyły, obmywały światłem kapiącym i biegnącym wzdłuż, w górę do ramienia.<br />
Zastanowiłaś się czego chcę. Zapytałaś. Ciekawie i z lękiem.<br />
Dłoń rozmyła się, pozostały linie, ale ich jarzenie wygasało z chwili na chwilę.<br />
Oczekujesz ciepła, bo przecież z ciebie wypłynęło. Pozwoliłaś mu na to, a teraz..<br />
Kompletna, bezduszna ciemność. Nawet powietrze się nie przemieszcza.<br />
Spokojnie, choć z trwogą wokół ust nazwałaś emocje. Przyjrzałaś się im i po kolei, ostrożnie nazwałaś kilka tych, które się poruszyły obok mnie.<br />
Z drobnych, iskrzących, drżących smug, jak z nowego, rodzącego się źródła, wyłoniła się, przeplatana odcieniami światła, twoja twarz.<br />
Widzę Cię.</p>

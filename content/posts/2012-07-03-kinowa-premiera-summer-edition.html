---

categories:
- Krzaki
date: "2012-07-03T20:44:43Z"
draft: false
tags: []
title: Kinowa premiera - summer edition

---
<p style="text-align: justify;">   Kamera z bardzo bliska pokazuje tworzącą się powoli na nosie kroplę potu. Czarny ekran, huk. Wraca obraz: kropla odrywa się i spada w dół. Czarny ekran, ponownie huk. Teraz widać obitą i opuchniętą twarz wgniecioną w pionową, metalową rurkę odrapaną z farby i okleiny. Usta wydymają się i otwierają pod wpływem silnie i tanio alkoholowego beknięcia. Czarny ekran. Osobie znajdującej się na przeciwko tężeje i ciemnieje twarz, a do czerwieniejących oczu napływają łzy. Słychać chrzęst pękającego szkliwa. Po kolejnym zaciemnieniu obraz powoli gasnącego jedynego oka kasownika. Następna sekwencja to tak samo mocno zezowata jak zdesperowana staruszka wpychająca zmięty bilet w odmawiający współpracy kasownik. Ciemność, huk, huk i huk. Kamera wolno przejeżdża po zgromadzonych na przystanku twarzach Kontrolerów. Ciemność, dłużej niż dotychczas.</p>
<p style="text-align: justify;">   Teraz z ciemności jedna po drugiej wyłaniają się twarze: ściśnięte, zniekształcone, z wydętymi karykaturalnie ustami, zezem próbujące dojrzeć siebie nawzajem bądź nieokreślony punkt w przestrzeni.</p>
<p><strong><em>Nikt nie otwiera okna.</em></strong></p>
<p style="text-align: justify;">   W tle słychać Pogodynkę, która wesołym i niewinnym jak nieobsrana łąka głosikiem informuje, iż następny tydzień to również piękna i wakacyjna pogoda z temperaturą sięgającą 36 stopni Celsjusza. Obraz ciemnieje, słychać ryk zardzewiałego Jelcza, który nie mieszcząc się na rondzie przeciął rabatki i odmienił oblicze ziemi. Tej ziemi.</p>
<p><strong><em>Kierowca wrzuca bieg.</em></strong></p>
<p><strong><em>Nie wchodzi.</em></strong></p>
<p style="text-align: justify;">   Gdzie jest jego Final Destination? Czy Wzgórza Czechowskie mają oczy? Czy coś ci ostatniego lata? Chcesz przeżyć Tarcie Tytanów? Jesteś fanem z wierzchu? Karol - człowiek, który został z bagażem, oraz Pro-Mateusz - student, który nie ustąpił miejsca. Wszystko to w jednym, szokującym obrazie...</p>
<p><strong>OBJAZD II - Zajezdnia (also known as <em>Tabor of Terror</em>)</strong></p>
<p style="text-align: justify;">   W wersji reżyserskiej niedostępnej w kinach ze względu na sceny przemocy i brutalny język, zobaczymy dwuminutową sekwencję zdobywania jedynego wolnego miejsca, które - jak się w trakcie okazuje - umieszczone jest przy kole i nad grzejnikiem.</p>
<p><em>"W autobusie wszyscy usłyszą twój dzwonek" - "The Sun"</em></p>
<p><em>"Wiedz, ze gdzieś się jedzie" - ksiądz performancer Natanek</em></p>
<p><em>"What the hell, I don't even speak polish, go away, Security!" - President of the United States.</em></p>

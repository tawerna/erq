---

categories:
- Krzaki
date: "2010-05-14T00:30:59Z"


draft: false
tags: []
title: Mustafa

---
<p>Któregoś ciepłego popołudnia siedzę sobie u Mustafy i czekam aż mi zmontują szamano.<br />
W momencie gdy mój organizm usiłował przygotować się na sutą dawkę ostrego sosu (Ostrego przez duże "O", takiego, od którego łzawi nos, a ta 'druga' śluzówka powoli ogłasza DEFCON 1), do lokalu weszła leciwa pani o bielusieńkich włosach, rozejrzała się i o lasce podbiła do lady. Nie została zauważona gdyż była od lady niższa. Nie, żebym sobie pomyślał "To co, ze masz trzy nogi, mojego kebaba mi nie zabierzesz!" (albo: "Jak zamówisz Big Kanapkę Mustafy to oddam Ci mój portfel i zjem na dworze, bom nie godny"), ale po prostu zastanawiające co taka pani tutaj, proszę Ciebie, robi.<br />
Gdy pani babcia została już przez sprzedawcę wykryta dzięki sprytnemu manewrowi poklepania ręką po ladzie, powiedziała te oto słowa:<br />
- Poproszę receptę na (Tu wymieniła ze dwa, ale ja nie potrafię powtórzyć jakie to leki)<br />
I pomyślałem sobie: Kurczę, Alzheimer to jest dopiero niesamowita sprawa. To jest nieograniczona wolność, tyle, że bez możliwości moderacji. Właściwie można chodzić wszędzie i mówić cokolwiek, bo i tak sie niczego nie załatwi. Można iść na pocztę, żeby kupić wieprzowe półtusze, do zakładu wulkanizacyjnego i pokazać siniak na kolanie, mieszać chińską zupkę rozsypaną na lodowisku albo przyjść do kebabowni po receptę. Absurd niekontrolowany. Nawet przez głowę przeszło mi by stawić się w mieszczacym się nieopodal serwisie SonyEricssona i przedstawić zdjęcie roentgenowskie. Bez słowa.<br />
Jakież moje zdziwienie było gdy sprzedawca powrócił z receptą w ręku.<br />
Przez chwilę siedziałem w ciszy.<br />
Moje myśli stały smutno pod ścianą, w tylnej części głowy, patrzyły spod byka na siebie i co raz trącały łokciami. Po chwili, w końcu jedna wyszła wypchnięta przez inne, rzuciła im gniewne spojrzenie, popatrzyła na mnie i burknęła:<br />
- Czy ty czasem nie zamówiłeś kebaba w aptece?<br />
Gapiłem się na bułę z sosem w sposób jak skarcone dziecko sprząta swój pokój. Pałaszowałem ze zmrużonymi oczami i poczuciem, że świat trzeba ciągle pilnie obserwować bo skurwiel lubi wykręcać numery.</p>
<p><img src="/files/krzaki/orsonclapping.gif" class="img-fluid" alt="" /></p>

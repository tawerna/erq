---

categories:
- Nocne
date: "2010-01-13T04:31:00Z"


draft: false
tags: []
title: Rześkie powietrze

---
<p>Dzień był chłodny, nawet mroźny, powietrze przy głębszym oddechu kłuło w nozdrza. Lekka mgła przylegała do niewielkich kęp drzew między wzgórzami. Dojmująca cisza trwała niezmiennie od świtu. Klęczeliśmy pogrążeni w plątaninie modlitwy i własnych myśli począwszy od postanowień, przez zapewnienia po deklaracje następnej mieszanki: wiary, dumy i honoru. Niemal stojące w miejscu powietrze rozpraszał tylko powolny, żelazny chód kapłana dzierżącego okutą i bogato inkrustowaną księgę o pożółkłych, naderwanych w wielu miejscach kartkach.<br />
Zwykle modłił sie na głos, a tembr jego głosu był jak linia graniczna drogi, która z obu stron informowała o kierunku. Wiódł. A ściszone głosy braci podążały. Tym razem milczał, co wskazywało, że skupia się jeszcze bardziej, pogrąża się sumienniej w słowa starego tekstu. A my odczytywaliśmy je na nowo, każde z osobna, mimo, że nie kształtował ich dźwięk jego chrypiącego, stanowczego głosu.<br />
Zawsze myślałem o tych chwilach, wyobrażałem je sobie na różne sposoby, wciąż na nowo, tuż przed snem lub zaraz po przebudzeniu. Widziałem w nich siebie i innych braci, ich skupione twarze, zamknięte lub wpatrzone gdzieś w horyzont oczy. Myślałem, że wtedy serce podchodzi do gardła i rwie się jak oszalałe w szybkim, nieregularnym zrywie. Myślałem, że całe ciało jest jak napięta do granic struna, nad którą trudno zapanować by nie drżała. Słuchałem i mogłem słuchać bez końca długich opowieści braci, którzy nie raz wyruszali na misje i odwiedzali miejsca tak wspaniałe, i tak ponure, tak niepojęte i tak puste... Myślałem, że jest zupełnie inaczej.<br />
Byłem spokojny tak jakbym miał za chwilę zasiąść do lektury jednego z tekstów będących pod pilną kontrolą brata kronikarza w jego przepastnych korytarzach pism. Byłem opanowany jakby moim następnym zadaniem był spacer wśród sal modlitewnych, a jedyną przestrogą – by nie niepokoić pogrążonych w nabożnym, uniesionym półśnie modlących się współbraci. Byłem ostoją a moje czoło powoli unosiło się ku górze, dumą i świadomością obecności tych, którzy nie zawahają się zanieść Słowo do miejsc, o których chciałoby się zapomnieć. Na zawsze wymazać z pamięci. Namacalną, wyczuwalną ramieniem świadomość potęgował ledwo wychwytywalny słuchem dźwięk przekładanych kartek księgi.<br />
Podniosłem czoło i otworzyłem oczy. Obok, niczym tryb zegara wolno uniosła się poorana głębokimi ranami głowa czcigodnego brata Brunnera. Zamarł na uderzenie serca nim otworzył oczy.<br />
W dole, u wylotu doliny znajdowało się skupisko podłużnych budynków, nasz cel.<br />
Głucho trzasnęły okucia zamykanej księgi.<br />
- Boże bądź miłościw.</p>
<p>*</p>
<p>Było nas czternastu.<br />
Schodziliśmy ze wzgórza w szyku, powoli. Chcieliśmy by nas widziano. Nie ma w heretyku większej skruchy niż groza. Broń w pogotowiu, chrzęst pancerzy, ktok za krokiem, twarze skupione, napięte, szyk nienaganny. Brat Grottger kroczył w środku razem z młodszymi braćmi po obu stronach – ich ciężkie, imponujące karabiny maszynowe trzymane oburącz wolno omiatały teren pod kątem, podążając za surowym, taksującym każde załamanie terenu wzrokiem Grottgera, podczas gdy obfite pasy amunicji kołysały się w rytm kroków.<br />
Status rozpoczęcia misji został przekazany przeorowi.<br />
- Bóg jest hojny, bracia – brzmiała odpowiedź.<br />
Głos przeora zakonu, kilka słów pociętych przez częstotliwości łączy, był jak żywe świadectwo, otucha, motywacja i ostateczne utwierdzenie w uczynkach, które nastąpią. Oczyszczenie ostatniej wątpliwej myśli.<br />
Prowizoryczne, wysokie bramy osady rozwarły się i szyk musiał zostać zweryfikowany. Pancerze zachrzęściły, kilku braci wymieniło spojrzenia wyniosłych, czystych i pewnych celu twarzy. Bramy zgrzytały skorodowanym żelazem i powoli uwolniły mętne i niewyraźne plugastwo herezji a nasz szyk, nasze bramy światła rozwierały się równie ochoczo uwalniając brata Grottgera. A on spojrzał przed siebie. Twarz miał spieczoną słońcem i pomarszczoną. Twarz miał jasną.<br />
- W imię Boże.<br />
Ruszyliśmy na pozycje gdy uwolnił święte oczyszczenie z jękiem dudniącego ognia, który niczym lawina mielił i zrównywał wszystko czego dosięgł, a chaotyczna armia zgnilizny wylewają się przez wyłamaną bramę wydawała sie nie mieć końca. Najmłodsi wychowankowie Grottgera ustawili się z ogniem wspierającym z obu stron jak filary, podczas gdy kapłan prowadził natarcie lewym, a brat Brunner prawym skrzydłem po obu stronach ujścia doliny. Pierwsze kule odbijające się od naszych pancerzy, pierwsze rysy i wgniecenia rozpaliły nas do walki. Dopadliśmy obu stron przewróconej palisady ze zgrzytem spalinowych mieczy. Trysnęła posoka. Światło zakonu rozbłysło na pustkowiu.</p>
<p>*</p>
<p>Dochodziło południe, słońce było już wysoko, ale na zalanym chmurami niebie widać było je rzadko a nigdy w całej okazałości.<br />
Nie spodziewaliśmy się takiego oporu. Nie spodziewaliśmy się pułapek w budynkach. Nie Spodziewaliśmy się odcięcia powrotu. Nie spodziewaliśmy się zaciętego kontrataku, ukrytych posiłków i wykorzystania przewagi terenu przez dzikiego i nieokiełznanego wroga wiary. Taktyka kodeksu zakonnego była niepodważalna. To my popełniliśmy błąd.<br />
Błąd braku rekonesansu terenu za lądowiskiem.<br />
Błąd niewybaczalny.<br />
Błąd, który wulgarny w herezji, wypaczony i zagubiony w grzechu wróg wykorzystał natychmiast. Broniliśmy się w jednym z budynków. Stłoczeni, stłamszeni, ramię przy ramieniu, broń przy broni, bez wahania, wątpliwości i żalu spraw minionych. Dumni w chwili, która w umysłach i sercach poczęła kostnieć i rozciągać się niczym całun właśnie powstający z płótna straconej szansy.<br />
- Bracie Konradzie!<br />
- Utrzymać pozycję! – Konrad nie odrwracał się od grubej betonowej wnęki oddajac krótkie, precyzyjne salwy.<br />
- Bracie Konradzie!<br />
Konrad, odsunął sie i przywarł plecami do ściany zmieniając magazynek.<br />
Młody mnich wstał z klęczek obok rozcharatanego pancerza i spojrzał stężałymi oczyma bielejącymi na zachlapanej niemal brunatną krwią twarzy.<br />
- Brunner poległ, Konradzie.<br />
- Pamięć o nim zostanie przy nas, zasłużył na to. – Wycedził Konrad i wydał polecenie podjęcia kolejnych prób nawiązania łączności.<br />
Mnich opanował się niemal natychmiast.<br />
Kapłan cedził słowa modlitwy za duszę Brunnera a jednocześnie zakleszczył w drzwiach komnaty głowę bestii i praktycznie przerżnął ją na pół z grzęznącym w grubych kosciach jękiem spalinowego miecza a truchło zrzucił na kolejnych atakujących. Kończąc modły wbił i docisnął lufę pistoletu w oczodół następnego splugawionego pomyleńca.<br />
- Amen.<br />
Pociągnął za spust.</p>
<p>Trzynastu.</p>
<p>*</p>
<p>- Nie wiem!<br />
- Jak to nie wiesz?! – Konrad wrzeszczał – Co to znaczy ‘nie wiem’?<br />
- Nie mam pewności czy komunikat został nadany, nadajnik nie reaguje.<br />
- Niech nas prowadzi Wszechmogący... – Konrad raz jeszcze zmienił magazynek, ogarnął wzrokiem pomieszczenie i nakazał przebicie do następnego budynku.<br />
- Ale Brunner..<br />
- Przyjdzie czas na żałobę. Czekają na nas dusze wołające o oczyszczenie, bracia! – Z pomocą Grottgera wyważyli tylne drzwi i dopadliśmy wszyscy do następnej budowli nim pękła barykada i fala ścierwa zalała naszą niedawną redutę.<br />
Wróg uderzył ze zdwojoną siłą, a jedyna trwoga, jedyny żal w sercach dotyczył zbliżającej się świadomości nie zakończenia misji. Nie spełnienia obowiązku. Nie wypełnienia posługi.<br />
Salwy, podwójne, potrójne, dudnienie ciężkiej broni, świst jeszcze żarzących sie łusek, warkot i zgrzyt pił mechanicznych.<br />
- Tron Wszechmogącego... – w połowie wykrzyczał, w połowie wycharczał brat Tallin gdy spaczony żołnierz chaosu wyszarpywał mu wnętrzności. Bestia ryczała triumfując i w tej sekundzie jej czaszka rozprysła się niczym jabłko, a opancerzona rękawica brata Tallina opadła bezwładnie na ziemię.<br />
- Duszy błagającej o zbawienie, umierając należy uczynić ten sam honor. – powiedział twardo kapłan. – Bóg prowadzi.<br />
Plecami do siebie nie ustawaliśmy.<br />
- Wieści od dowództwa? – krzyknął Konrad.<br />
Mnich pokręcił przecząco głową.</p>
<p>Dwunastu.</p>
<p>*</p>
<p>[audio:Chant.mp3]</p>
<p>W ogromnej, okrągłej sali podtrzymania, której rzędy specjalnie dobranych świec nie rozświetlały nawet w połowie, krąg mnichów powoli, dokładnie akcentował każde słowo litanii ochrony. Precyzyjnie intonowany śpiew to wypełniał salę po brzegi wprawiając blask w drżenie, to wygasał i cichł zmieniając się w recytatorski szept. To znów, w miejscach wyraźnie opisanych kodeksem, wzmagał się i tętnił brzmiąc donośnie. Gromko. Płynnie.<br />
Inkatacja upajała, zataczała krąg, unosiła lub przygniatała, a wsłuchanie się w nią uniemożliwiały kolejne, nakładajace się na siebie głosy. Świece i kadzidła nakładały się i przenikały wzajemnie zupełnie jakby wibrująca pieśń była dla ziół i olejów przykładem. Rytuał wypełniał się.<br />
Mnisi otoczeni, wypełnieni pieśnią, uniesieni modlitwą poczęli przesuwać się kołysząc, tworzyli z każdym krokiem większy i większy krąg, a wszystko delikatnie, spokojnie. Prastary rytuał wymagał czasu, rozważenia i doprecyzowani anajdrobniejszego szczegółu, z pozoru nie mającego znaczenia gestu. Wymagał dopełnienia.<br />
Mnisi utworzywszy dużo szerszy krąg ustąpili miejsca zakonnikom o zniszczonych, często zmasakrowanych twarzach ukrytych pod kapturami. Ci ustawili się bezgłośnie w mniejszym, wewnętrznym kręgu i czekali w ciszy. Mimo, ze ich zadanie było inne, wiedzieli, ze pieśń musi dobiec końca a każdy obowiązek ma swój czas. Czekali cierpliwie a pieśń płynęła. Świece topiły wonny wosk.<br />
Trwała.<br />
Cierpliwość i poświęcenie czasu było kluczem. Największą cnotą tych, którzy trwali w Sali podtrzymania.<br />
Gdy podłoga drgnęła wewnętrzny krąg mnichów odsunął się szeroko, za krąg żółto-czarnych pasów. W ciemnej czeluści jedno za drugim, później po dwa-trzy, zapalały się światła ukazując plątaninę kabli, rur, mniejszych, długich, cieńszyg i grubych, metalowych, gumowych, poskręcanych, złączonych lub zlewających sie jedna w drugą. Bracia w wewnętrznym kręgu pochylili kaptury. Bracia przy ścianach Sali natężyli głosy, jednak nie przyspieszyli litanii ani o krztynę.<br />
Podest wolno unosił się z charakterystycznym dźwiękiem wysiłku pomp hydraulicznych.<br />
Trwało to następną, długą, wypełnioną kilkunastoma płynnymi głosami chwilę, zanim podest, szeroki na kilkanaście metrów, zrównał się z podłogą.<br />
Śpiewy ucichły a ich miejsce, bo rola braci nie dobiegła jeszcze końca, zajęły wyszeptywane po kolei modlitwy opiekujące. Szept krążył. Bracia zakapturzeni przystąpili do namaszczania z należną, świętą starannością. Każdy znał swoje miejsce, każdy wiedział jaką kolejną czynność należy wykonać, nikt nie wchodził sobie w drogę, nikt nie przerywał pracy by sie zastanowić co zrobić teraz, co później. Wszystko sprawiało wrażenie spokojnego, sunącego w przestrzeni tańca w sennym rytmie cichych modlitw. Każdy krok, każdą czynność opisywały księgi, a bracia w kapturach studiowali je raz po raz, odkąd tylko sięga ich pamięć. Raz po raz odwieczne, mające głebokie znaczenie, taneczne ruchy przecinały półmrok wielkiej Sali. Z oddaniem, z nabożną świadomością posługi.<br />
Z wiarą.</p>
<p>*</p>
<p>- Utrzymać pozycję, ani kroku! – Konrad zacisnął usta i otarł zbryzganą posoką i błotem twarz.<br />
- Bóg prowadzi!<br />
- Tron Wszechmogącego!</p>
<p>Dziesięciu.</p>
<p>*</p>
<p>Oczy zakapturzonego mniecha wyrażały skupienie. Dla niego nie istniało i nie liczyło się nic poza tą chwilą, tym obowiązkiem i instrukcjami zakonnych ksiąg.<br />
- Dwie jednostki.<br />
- Podałem. Czekamy.<br />
Bracia skupili się w jednym miejscu, a dwóch podawało na bieżąco odczyty.<br />
- Otworzyć panel.<br />
- Nie, zaczekajmy.<br />
Chwila ciszy, po chwili przerwana najświeższym odczytem.<br />
Podłoga lekko zadrżała.<br />
- Reaguje.<br />
- Za słabo.<br />
- Podać trzecią?<br />
- Zaczekajmy.<br />
Znów. Wydawałoby się, że iskrzy niecierpliwość, ale bracia byli jak jeden organizm.<br />
- Podajemy.<br />
- Trzy jednostki.<br />
- Jest reakcja. Odczyty prawidłowe. Reaguje ciągle.<br />
Znów zajęli się każdy swoim obowiązkiem, każdy swoją posługą przeplataną z posługą brata obok.<br />
- Strofy aktywacji.<br />
Szept rozległ sie ponownie. Inkrustowane, złote, srebrne przedmioty migały w rękach mnichów, oleje zostały zużyte, a naczynia wyczyszczone.<br />
- Hydraulika?<br />
- Reaguje, bez uszkodzeń.<br />
- Silniki?<br />
- Reagują, w normie.<br />
- Płyn owodniowy?<br />
- Stężenie w granicach.<br />
Bracia na ułamek sekundy zamarli. Dla nich była to chwila tuż przed spełnieniem ich misji. Ich roli, do której przygotowywał ich zakon.<br />
- Podajemy sonambulinę, powoli, dawka po dawce. Razem.<br />
Oczy spod kapturów błysnęły.<br />
- Teraz.</p>
<p>*</p>
<p>[audio:War.mp3]</p>
<p>- Nie łamać szyku... nie łamać... – Konrad plecy w plecy z Grottgerem ostrzeliwali się ze wzniesienia, a nasz szyk starał sie uformować pod nimi, tyle, ze zaciekłe natarcie nie pozwalało na manewr. Ranni, wycieńczeni i obarczeni śmiercią współbraci odarliśmy swoją świadomosć z nadziei, staliśmy w obliczu śmierci w bitwie. Tak wypatrywanej, tak honorowej, tak uwielbionej i utęsknionej. Tam w zakonie. Tam.<br />
Tu było tu – teraz- w chwilę lub dwie. Oczy kostniały w pogardzie, zimnej i bezwzględnej, niemej pogardzie dla grzechu i plugastwa. Szczęk pustego magazynka. Drugi. Grottger odpiął pasy karabinu i odrzucił oręż wyciągając miecz. Przy nim, bezgłośnie, jakby lekko i z ulgą osunął się Konrad.</p>
<p>Dziewięciu...</p>
<p>Huk na linii drzew, niektóre przewrócone, niektóre połamane. Nie widzę, opada chmura zmrożonego, drobnego śniegu i drzazgi. Stoję ramię w ramię z braćmi którzy wykrzykują imiona poległych by zebrać siły do kolejnego ciosu. Polegniemy właśnie tu, w tym miejscu. Kapłan spojrzał na mnie jakby czytał moje myśli i wolno skinął głową.<br />
Głucha, przeciągła salwa z obrotowego gatlinga rozorała powietrze. Przez chwilę przeczuwałem najgorsze, obróciłem sie gdy tylko mogłem. Boże, co...<br />
- W imię Boże. – Tubalny, ciężki, potężny i stary głos zadudnił w rześkim powietrzu, i wzbił sie ponad jazgotem walki. – Erhard rozgrzesza.<br />
Ogień z obrotowego, ośmiolufowego działa, którego czterech braci nie mogłoby unieść, orał pole bitwy mieląc, przeszywając i rozczłonkowując bezładne oddziały bestii nie pozostawiając żadnej, najmniejszej, jakiejkowleik szansy ucieczki. To była masakra.<br />
Ze łzami w oczach rzuciliśmy się w wir wali ze zdwojoną siłą, nie patrząc na rany, nie dbając o okaleczenia, ciosy i razy.<br />
Erhard, górujący nad naszymi pancerzami, ośmiometrowy w swym przysadzistym stalowym sarkofaku z przypiętymi modlitwami, w barwach zakonu i imionach patronów biegł w naszą stronę susami od których pękąły domy, raził precyzyjnymi, długimi salwami, po których przejściu ziemia cichła, a korpusy łamały sie i upadały z chlustem posoki.<br />
Uderzyliśmy razem by uniemożliwić atak ciężej i lepiej uzbrojonym, byliśmy jak tarcza i miecz obracający sie do wroga. Erhard rozpraszał zwarte dotąd szeregi skupionym strumieniem miotacza ognia, a na dalsze pozycje słał rakiety krótkiego zasięgu. Osada znikała w tumanach synchronicznych eksplozji raz zarazem, po trzy. Solidne budynki, nasze niedawne bastiony, zamykały się nad ziemią jak trzcinowe szałasy.<br />
Wtedy ujrzałem co wyłoniło się zza padających na śnieg ciał. Czteronożne bydlę o rogatym ciele, we wściekłym szale jednym susem przeskoczyło nad bratem kapłanem, wryło się kopytami w ziemię i następny skok skierowało prosto w stronę świętego Erharda.<br />
Nie mogłem nic zrobić, tylko sie obrócić.<br />
- Erhardzie...<br />
Potężne, stalowe ramię zamknęło cztery chwytaki na plugawej gardzieli w jednym, osłupiająco szybkim ruchu czcigodnego brata. Cisza. Moja twarz w absolutnej grozie i podziwie.<br />
- Erhard zwyzięża.<br />
Zgrzyt pękających kości. Łeb bestii zwisł bezwładnie a ciało głucho uderzyło o skałę.<br />
Zaległa cisza. Dopiero po dłuższej, naprawdę długiej chwili ogarnąłem wzrokiem pobojowisko.<br />
Stalowy sarkofag wielkiego wojownika górował na stosach ciał a karty świętych słó powiewały na wieczornym, chłodnym wietrze.<br />
Posługa spełniona.</p>
